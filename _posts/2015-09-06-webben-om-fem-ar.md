---
title:  "Webben om fem år"
assignment: "Uppgift A_2"
---

Jag har valt att fokusera på en väldigt smal del av webben om fem år, framförallt för att jag tror det kommer vara en av de största förändringarna från idag, och för att det är ett ämne som intresserar mig extra mycket.<!--more-->

Personligen tror jag webben kommer bli mer mobil, det låter kanske som ett konstigt påstående när man tittar tillbaka på hur mobil webben har blivit de senaste fem åren, men stanna kvar så ska jag förklara vad jag menar.

Idag finns det en hel hög med appar till din telefon för olika webbaserade tjänster, tjänster så som till exempel Blocket och Prisjakt har appar till din Android och iOS telefon. Det var väldigt häftigt för ett par år sen att ha en tjusig app dina användare kunde ladda ner för att enkelt komma åt din webbtjänst från sin telefon.

Men det är en ovaraktig lösning, med en ökande mängd operativsystem för mobila enheter (iOS, Android, Windows 10 Mobile, Ubuntu Touch OS, BlackBerry och Firefox OS till exempel), och med fler under utveckling, som nästan alla kräver att din app är skriven till just deras ekosystem måste man antingen utvecklade, underhålla och uppdatera många olika versioner av sin app, eller utesluta en del av sin kundkrets. Idag har iOS och Android tillsammans 96,7% av marknaden (Android 82,8% och iOS 13,9%, data från IDC) vilket gör att du får en stor del av marknaden med enbart två olika nativeappar. Jag tror att det kommer ske en förändring inom de närmsta fem åren, där vi ser fler mobila operativsystem ta större marknadsandelar från de två “giganterna” på marknaden allt eftersom de nya utmanarna blir mognare.

Så, vad har det här med webben om fem år att göra? Jo, istället för att spendera resurser på att utveckla, underhålla och uppdatera fem versioner av sin app så tror jag företag så som Blocket och Prisjakt kommer satsa mer på mobilanpassade, responsiva webbplatser som fungerar över alla ekosystem (mobila, så som stationära), som är lika användarvänliga och (nästan) lika snabba som nativeappar. Webbplatser som utnyttjar tekniker så som Javascript och AJAX för att serverar användaren med data dynamiskt utan att behöva ladda om individuella delar av webbplatsen långsamt som det ofta är på mobila webbplatser idag.

Kommer appar vara utdöda om fem år? Absolut inte! Många tjänster fungerar bättre som en nativeapp. Men jag tror och hoppas att de tjänster som kan fungera minst lika bra som en “webbapp” kommer gå över till att vara just det. Jag drömmer om en värld där jag kan surfa på min telefon utan att någonsin behöva se en pop-up med ett meddelande som “Install TapaTalk for Android to view the mobile version of this forum” och sedan skyfflas över till ett desktopbaserat forum med min-width: 940px; när jag trycker på “No”.
